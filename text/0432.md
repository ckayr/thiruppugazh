# 432 - தலை வலையத்து





| தனதன தத்தத் தனந்த தந்தன
| 
|      தனதன தத்தத் தனந்த தந்தன
| 
|           தனதன தத்தத் தனந்த தந்தன ...... தனதான
| 
| 
| ......... பாடல் .........
| 
| 
| தலைவலை யத்துத் தரம்பெ றும்பல
| 
|      புலவர் மதிக்கச் சிகண்டி குன்றெறி
| 
|           தருமயில் செச்சைப் புயங்க யங்குற ...... வஞ்சியோடு
| 
| 
| தமனிய முத்துச் சதங்கை கிண்கிணி
| 
|      தழுவிய செக்கச் சிவந்த பங்கய
| 
|           சரணமும் வைத்துப் பெரும்ப்ர பந்தம்வி ...... ளம்புகாளப்
| 
| 
| புலவனெ னத்தத் துவந்த ரந்தெரி
| 
|      தலைவனெ னத்தக் கறஞ்செ யுங்குண
| 
|           புருஷனெ னப்பொற் பதந்த ருஞ்சன ...... னம்பெறாதோ
| 
| 
| பொறையனெ னப்பொய்ப் ப்ரபஞ்ச மஞ்சிய
| 
|      துறவனெ னத்திக் கியம்பு கின்றது
| 
|           புதுமைய லச்சிற் பரம்பொ ருந்துகை ...... தந்திடாதோ
| 
| 
| குலசயி லத்துப் பிறந்த பெண்கொடி
| 
|      யுலகடை யப்பெற் றவுந்தி யந்தணி
| 
|           குறைவற முப்பத் திரண்ட றம்புரி ...... கின்றபேதை
| 
| 
| குணதரி சக்ரப் ப்ரசண்ட சங்கரி
| 
|      கணபண ரத்நப் புயங்க கங்கணி
| 
|           குவடுகு னித்துப் புரஞ்சு டுஞ்சின ...... வஞ்சிநீலி
| 
| 
| கலபவி சித்ரச் சிகண்டி சுந்தரி
| 
|      கடியவி டத்தைப் பொதிந்த கந்தரி
| 
|           கருணைவி ழிக்கற் பகந்தி கம்பரி ...... யெங்களாயி
| 
| 
| கருதிய பத்தர்க் கிரங்கு மம்பிகை
| 
|      சுருதிது திக்கப் படுந்த்ரி யம்பகி
| 
|           கவுரிதி ருக்கொட் டமர்ந்த இந்திரர் ...... தம்பிரானே.
