# 423 - அறிவிலாப் பித்தர்





| தனதனாத் தந்த தந்த தனதனாத் தந்த தந்த
| 
|      தனதனாத் தந்த தந்த ...... தனதான
| 
| 
| ......... பாடல் .........
| 
| 
| அறிவிலாப் பித்த ருன்ற னடிதொழாக் கெட்ட வஞ்சர்
| 
|      அசடர்பேய்க் கத்தர் நன்றி ...... யறியாத
| 
| 
| அவலர்மேற் சொற்கள் கொண்டு கவிகளாக் கிப்பு கழ்ந்து
| 
|      அவரைவாழ்த் தித்தி ரிந்து ...... பொருள்தேடிச்
| 
| 
| சிறிதுகூட் டிக்கொ ணர்ந்து தெருவுலாத் தித்தி ரிந்து
| 
|      தெரிவைமார்க் குச்சொ ரிந்து ...... அவமேயான்
| 
| 
| திரியுமார்க் கத்து நிந்தை யதனைமாற் றிப்ப ரிந்து
| 
|      தெளியமோ க்ஷத்தை யென்று ...... அருள்வாயே
| 
| 
| இறைவர்மாற் றற்ற செம்பொன் வடிவம்வேற் றுப்பி ரிந்து
| 
|      இடபமேற் கச்சி வந்த ...... உமையாள்தன்
| 
| 
| இருளைநீக் கத்த வஞ்செய் தருளநோக் கிக்கு ழைந்த
| 
|      இறைவர்கேட் கத்த குஞ்சொ ...... லுடையோனே
| 
| 
| குறவர்கூட் டத்தில் வந்து கிழவனாய்ப் புக்கு நின்று
| 
|      குருவியோட் டித்தி ரிந்த ...... தவமானைக்
| 
| 
| குணமதாக் கிச்சி றந்த வடிவுகாட் டிப்பு ணர்ந்த
| 
|      குமரகோட் டத்த மர்ந்த ...... பெருமாளே.
