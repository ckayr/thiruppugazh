# 76 - தகர நறுமலர்





| தனன தனதன தனதன தனதன
| 
|      தனன தனதன தனதன தனதன
| 
|           தனன தனதன தனதன தனதன ...... தனதான
| 
| 
| ......... பாடல் .........
| 
| 
| தகர நறுமலர் பொதுளிய குழலியர்
| 
|      கலக கெருவித விழிவலை படவிதி
| 
|           தலையி லெழுதியு மனைவயி னுறவிடு ...... வதனாலே
| 
| 
| தனயர் அனைமதர் மனைவியர் சினெகிதர்
| 
|      சுரபி விரவிய வகையென நினைவுறு
| 
|           தவன சலதியின் முழுகியெ யிடர்படு ...... துயர்தீர
| 
| 
| அகர முதலுள பொருளினை யருளிட
| 
|      இருகை குவிசெய்து ளுருகிட வுருகியெ
| 
|           அரக ரெனவல னிடமுற எழிலுன ...... திருபாதம்
| 
| 
| அருள அருளுடன் மருளற இருளற
| 
|      கிரண அயில்கொடு குருகணி கொடியொடு
| 
|           அழகு பெறமர கதமயில் மிசைவர ...... இசைவாயே
| 
| 
| சிகர குடையினி னிரைவர இசைதெரி
| 
|      சதுரன் விதுரனில் வருபவ னளையது
| 
|           திருடி யடிபடு சிறியவ னெடியவன் ...... மதுசூதன்
| 
| 
| திகிரி வளைகதை வசிதநு வுடையவ
| 
|      னெழிலி வடிவின னரவுபொன் முடிமிசை
| 
|           திமித திமிதிமி யெனநட மிடுமரி ...... மருகோனே
| 
| 
| பகர புகர்முக மதகரி யுழைதரு
| 
|      வனிதை வெருவமுன் வரஅருள் புரிகுக
| 
|           பரம குருபர இமகிரி தருமயில் ...... புதல்வோனே
| 
| 
| பலவின் முதுபழம் விழைவுசெய் தொழுகிய
| 
|      நறவு நிறைவயல் கமுகடர் பொழில்திகழ்
| 
|           பழநி மலைவரு புரவல அமரர்கள் ...... பெருமாளே.
