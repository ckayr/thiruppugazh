# 245 - வங்கார மார்பிலணி





| தந்தான தானதன தானதன தானதன
| 
|      தந்தான தானதன தானதன தானதன
| 
|           தந்தான தானதன தானதன தானதன ...... தனதான
| 
| 
| ......... பாடல் .........
| 
| 
| வங்கார மார்பிலணி தாரொடுயர் கோடசைய
| 
|      கொந்தார மாலைகுழ லாரமொடு தோள்புரள
| 
|           வண்காதி லோலைகதிர் போலவொளி வீசஇதழ் ...... மலர்போல
| 
| 
| மஞ்சாடு சாபநுதல் வாளனைய வேல்விழிகள்
| 
|      கொஞ்சார மோககிளி யாகநகை பேசியுற
| 
|           வந்தாரை வாருமிரு நீருறவெ னாசைமய ...... லிடுமாதர்
| 
| 
| சங்காளர் சூதுகொலை காரர்குடி கேடர்சுழல்
| 
|      சிங்கார தோளர்பண ஆசையுளர் சாதியிலர்
| 
|           சண்டாளர் சீசியவர் மாயவலை யோடடியெ ...... னுழலாமற்
| 
| 
| சங்கோதை நாதமொடு கூடிவெகு மாயையிருள்
| 
|      வெந்தோட மூலஅழல் வீசவுப தேசமது
| 
|           தண்காதி லோதியிரு பாதமலர் சேரஅருள் ...... புரிவாயே
| 
| 
| சிங்கார ரூபமயில் வாகனந மோநமென
| 
|      கந்தாகு மாரசிவ தேசிகந மோநமென
| 
|           சிந்தூர பார்வதிசு தாகரந மோநமென ...... விருதோதை
| 
| 
| சிந்தான சோதிகதிர் வேலவந மோநமென
| 
|      கங்காள வேணிகுரு வானவந மோநமென
| 
|           திண்சூர ராழிமலை தூள்படவை வேலைவிடு ...... முருகோனே
| 
| 
| இங்கீத வேதபிர மாவைவிழ மோதியொரு
| 
|      பெண்காத லோடுவன மேவிவளி நாயகியை
| 
|           யின்பான தேனிரச மார்முலைவி டாதகர ...... மணிமார்பா
| 
| 
| எண்டோளர் காதல்கொடு காதல்கறி யேபருகு
| 
|      செங்காடு மேவிபிர காசமயில் மேலழகொ
| 
|           டென்காதல் மாலைமுடி ஆறுமுக வாவமரர் ...... பெருமாளே.
